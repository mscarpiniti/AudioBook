# MATLAB® per l'Audio

![AudioBook](/Files/AudioBook.jpg)

### Descrizione

Il testo è completamente dedicato all'elaborazione del segnale audio con MATLAB®. Unico nel suo genere, il testo copre molteplici argomenti: dalle diverse rappresentazioni del segnale audio al progetto di filtri, dall'uso delle schede audio in tempo reale al progetto dei plugin, dall'uso di Simulink® nell'audio al deployment di applicazioni sugli smartphone. Vengono anche affrontati argomenti molto specifici, quali il protocollo MIDI o l'utilizzo di computer su single-board, offrendo anche una panoramica sulle moderne tecniche di Machine Learning per la classificazione audio e il riconoscimento dei comandi vocali. Il codice di tutti gli esempi proposti nel testo è reso disponibile online per il download.

Concettualmente il testo è suddiviso in tre parti. La prima parte è dedicata all'introduzione delle nozioni fondamentali dell'elaborazione del segnale audio, come ad esempio, la rappresentazione dei campioni, lo spettrogramma, la lettura dei file, il progetto di filtri dedicati, gli effetti audio e alcune applicazioni specifiche. La seconda parte descrive, invece, l'elaborazione in tempo reale, ovvero la gestione delle schede audio, l'utilizzo degli oggetti di sistema disponibili in MATLAB®, la descrizione del protocollo MIDI, il progetto dei plugin in formato VST e alcune semplici nozioni di Machine Learnig. Infine, la terza parte mostra l'utilizzo di base di Simulink® al fine di costruire in modo veloce e modulare algoritmi di elaborazione complessi e poter eseguire esempi concreti anche su hardware aggiuntivo e sugli smartphone. Completa l'opera un'appendice che descrive brevemente la programmazione orientata agli oggetti in MATLAB®, tecnica con la quale è implementata la quasi totalità delle funzionalità legate all'audio.

Il testo, nato dall'esperienza dell'autore nell'insegnamento di tali argomenti nel corso di “Laboratorio per l'elaborazione multimediale”, tenuto presso il corso di Laurea in Ingegneria delle Comunicazioni dell'Università di Roma “La Sapienza”, è rivolto a tutti gli appassionati che vogliono scoprire in modo pratico e divertente la magia dell'audio digitale.




### Indice

1. Introduzione

**I L'elaborazione audio**

2. Lavorare con i segnali
3. Lavorare con l'audio
4. Il filtraggio
5. I filtri per l'audio
6. Gli effetti audio
7. Altre applicazioni

**L'audio in tempo reale**

8. L'audio in tempo reale
9. Gli oggetti di sistema per l'audio
10. Il protocollo MIDI
11. I plugin audio
12. Machine Learning e audio

**III Simulink e audio**

13. L'audio e Simulink
14. Simulink e altri sistemi
15. Esempi applicativi

**Appendici**

A. MATLAB e gli oggetti
